# Retrospektiivitekniikat

160 sanaa

## Start, Stop, Continue, More of, Less of Wheel

Tässä tekniikassa ryhmä pyrkii tarkastelemaan toimintaansa luokittelemalla ajatuksiaan viiteen kategoriaan. Tekniikka kannustaa pohtimaan, mitkä asiat ovat toimivia eli sellaisia, joita kannattaa tehdä jatkossakin: _continue_. Osa näistä asioista on niin hyödyllisiä, että niiden määrää halutaan lisätä, jolloin luokaksi valikoituu _more of_. Myös uusia käytänteitä toivotaan nousevan ehdolle, eli jotain uutta aletaan tekemään: _start_. Toisaalta tekniikka pyrkii myös nostamaan esille ei-toimivia käytänteitä, joiden tekemisen ryhmä haluaa lopettaa, _stop_, tai ainakin vähentää _less of_. Tarkasteluprosessi toteutetaan mahdollisesti fläppitaululle tehtävässä viisijakoisessa ympyrässä, jonka sektoreihin ehdotukset kerätään.

## Glad, Sad, Mad

Tämä tekniikka alkaa sillä, että kaikki tiimin jäsenet kirjoittavat post-it-lapuille huomioita kuluneen sprintin aikaisesta toiminnasta. Tämän jälkeen laput liimataan yksitellen valkotaululle selittäen samalla napakasti niiden sisällön muille jäsenille. Taulu on jaettu kolmeen osaan, _glad_, _sad_ ja _mad_, ja jokaisen lapun täytyy kuulua yhteen näistä. Sitten yksi tiimin jäsenistä ryhmittelee nopeasti laput aihealueen mukaan. Muodostuneista ryhmistä äänestetään siten, että niiden välille syntyy tärkeysjärjestys. Asioista keskustellaan ryhmän kesken tässä järjestyksessä, kunnes retrospektiivin alusta on kulunut tunti tai keskustelun aiheet loppuvat.